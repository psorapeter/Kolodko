2019.11.20. & 2023.05.09. 
1055 Id. Antall József rkp 

Kolodko 20. budapesti alkotásával azt akarta üzenni, hogy bár az utolsó orosz katona rég elhagyta Magyarországot, az orosz befolyás máig jelen van. Az alkotó szokásához híven bronzból készítette el az usánkát ábrázoló, alig néhány centiméteres művet, amit 2019.11.20. napon helyezett, eredetileg a Szabadság tér 15. sz alatt, a tér Báthory utca felőli végébe, a Honvéd és Vécsey utca közé. Egy parányi felkiáltójel a szovjet hősök emlékműve mellett: figyelmeztet a nagyhatalmaktól való teljes függetlenedés képtelenségére, a szovjet bevonulók dicsőítésének groteszkségére. Pár nappal később azonban dr. Fülöp Erik - a Mi Hazánk országgyűlési képviselője - baltával leverte, majd a Dunába dobta. A politikus azzal indokolta tettét, hogy önkényuralmi jelképet látott az aprócska figurában.  

Kolodko hamar reagált a történtekre, néhány hónappal később – 2020. januárjában - új szobor jelent meg a régi helyén, amelynek díszpárnáján már nem a korábban megformázott usánka, hanem a „szobordöntés” eszköze, a balta foglalt helyet. 

A szimbolikussá vált alkotás pedig új alakban, alkalmazkodva a vizes körülményekhez, békalábat növesztve visszamászott a partra, és 2023.05.09. napjától a Parlament előtti rakpart lépcsőjén szárogatja magát, ott ahol az eredetit majd 3,5 évvel korábban a Dunába hajította a politikus. 